Apple Inc. (wcześniej Apple Computer Inc.) – amerykańska korporacja zajmująca się projektowaniem i produkcją elektroniki użytkowej, oprogramowania i komputerów osobistych z siedzibą w Cupertino w Kalifornii. Założona 1 kwietnia 1976 r. przez Steve’a Wozniaka – projektanta, Steve’a Jobsa i przedsiębiorcę Ronalda Wayne’a, aby projektować i sprzedawać kompletne, zmontowane zestawy komputerów osobistych. Od stycznia 1977 r. działała formalnie jako spółka Apple Computer Inc., a od stycznia 2007 r. nazwę zmieniono na Apple Inc. w celu odzwierciedlenia zmian w strategii firmy w stronę projektowania, produkcji i sprzedaży szeroko rozumianej elektroniki użytkowej i usług. Produkty spółki to m.in.: komputery Mac, iPod, iPhone, iPad, Apple Watch. Oprogramowanie Apple obejmuje system operacyjny macOS, przeglądarkę multimediów iTunes, pakiet oprogramowania multimedialnego i kreatywności iLife, pakiet oprogramowania biurowego iWork, profesjonalny pakiet fotografii Aperture, pakiet profesjonalnych rozwiązań wideo Final Cut Studio oraz zestaw narzędzi audio Logic Studio. Od stycznia 2010 roku firma działa poprzez 284 własnych sklepów detalicznych w dziesięciu krajach oraz za pośrednictwem sklepu internetowego sprzedającego sprzęt i oprogramowanie.

W 2014 roku firma zatrudniała ok. 98 000 pracowników na całym świecie, a w 2015 ok. 115 000 pracowników. W 2014 sprzedaż wyniosła 182,795 mld USD. W tym samym roku firma sprzedała ponad 169 mln urządzeń iPhone, co stanowiło 13% wzrost w porównaniu do prawie 150,3 mln urządzeń sprzedanych w roku 2013, a także prawie 68 mln tabletów iPad, 18,9 mln komputerów Mac oraz niemal 14,4 mln odtwarzaczy iPod, co stanowi 45% spadek w porównaniu z 26,4 mln iPodów sprzedanych w roku 2013. Największą część przychodów firmy za rok 2014 stanowiły przychody za sprzedaż urządzeń iPhone, które wyniosły prawie 102 mld USD[1].

Ze względu na interesujący design i specyficzne kampanie reklamowe, Apple Inc. stworzył niepowtarzalny standard w swoim segmencie rynku. Wielu klientów jest wiernych marce, szczególnie w Stanach Zjednoczonych. Według badań magazynu Forbes, Apple była najsilniejszą marką na świecie w roku 2012[2].
