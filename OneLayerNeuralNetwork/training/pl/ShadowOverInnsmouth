Opowiadanie podzielone jest na pięć rozdziałów. W pierwszym narrator relacjonuje tajne dochodzenie przedsięwzięte przez rząd w podupadającym miasteczku Innsmouth w stanie Massachusetts, jak również wyjaśnia, iż historia opowiedziana przez narratora jest powodem tego dochodzenia. Następnie ilustruje powody, dla których wybrał się do miasteczka, kiedy jako 21-latek przemierzał Nową Anglię. Po tym wstępie następuje właściwa historia; narrator, czekając na autobus do Innsmouth, zbiera na jego temat informacje w pobliskim Newburyport – wszystkie okraszone zabobonami.

Drugi rozdział dotyczy podróży do Innsmouth, opisanego jako rozpadające się, na wpół opuszczone, pełne odrapanych budynków i dziwnie wyglądających ludzi o wyraźnie powłóczystym chodzie miasteczko. Wszystko to wydaje się odrażające narratorowi, opisującemu „innsmouthski wygląd” – „dziwne, wąskie głowy o płaskich nosach i pękatych, wyłupiastych oczach”. Jedynie młody sprzedawca z lokalnego sklepu warzywniczego wydaje się normalny, jako że pochodzi z Arkham. Narrator uzyskuje od niego szereg informacji włącznie z mapą oraz namiarami na tubylca mogącego poszerzyć ogląd na Innsmouth – włóczącego się w poszukiwaniu alkoholu Zadoka Allena.

Większość trzeciego rozdziału skupia się na rozmowie narratora z Allenem. Zadok, starzec mieszkającym w miasteczku od urodzenia, opowiada o zamieszkującej dno oceanu rasie rybio-żabich ludzi zwanych „głębinowcami”. Tym, którzy składają im ludzkie ofiary, przynoszą fortunę w postaci ryb oraz fantastycznie kutej, złotej biżuterii. Owe istoty chętnie wychodzą na ląd, aby parzyć się z ludźmi, wydając na świat zdeformowane potomstwo, które może żyć wiecznie. Ryboludy zostały po raz pierwszy odkryte przez tubylców z Indii Zachodnich, na których z kolei natrafił kupiec z Innsmouth Obed Marsh. Kiedy nadeszły ciężkie czasy, Obed wraz z poplecznikami sprowadzili istoty do brzegów Nowej Anglii. U krańca opowieści Allena narrator jest poddenerwowany, jednak uważa historię za produkt płodnej wyobraźni pijaka.

Rozdział czwarty opowiada o nocy, którą narrator jest zmuszony spędzić w mieście, dowiedziawszy się, iż autobus, którym miał powrócić, ma zepsuty silnik. Narrator wynajmuje pokój w zatęchłym hotelu. Próbując zasnąć słyszy pod swoimi drzwiami głosy osób przygotowujących się, aby wtargnąć do środka. Nie tracąc czasu, ucieka przez okno, a następnie ulicami, niejednokrotnie imitując pokraczny chód autochtonów. Ostatecznie trafia na tory kolejowe, gdzie ukrywa się przed liczną grupą miejscowych – zobaczywszy opisywanych przez Allena rybio-żabich ludzi, mdleje w kryjówce.
