Unreal Engine 2
Druga wersja silnika zadebiutowała w 2002 roku w grze America's Army. Największą zmianą jest napisane całkowicie od nowa jądro silnika oraz silnik renderowania. Zintegrowano z silnikiem nowy edytor poziomów UnrealEd 3, a także silnik fizyczny Karma physics SDK, wykorzystaną między innymi w grach Unreal Tournament 2003 i Unreal Championship. Ponadto zaktualizowano wiele elementów silnika, dodano wsparcie dla platform PlayStation 2, GameCube i Xbox. W wersji UE 2.5 poprawiono renderowanie, dodano fizykę pojazdów oraz wsparcie dla technologii 64-bitowej w Unreal Tournament 2004. Wyspecjalizowana wersja UE 2.5 o nazwie UE2X, wykorzystana w grze Unreal Championship 2, została zoptymalizowana dla pierwszej generacji konsoli Xbox. Dodatkowo wspiera ona technologię dźwięku EAX 3.0.

Unreal Engine 3
Trzecia wersja silnika pojawiła się w 2006 roku wraz z grą Gears of War. Silnik projektowano z myślą o wykorzystaniu technologii DirectX w wersjach 9, 10 i 11, a także do zastosowania w konsolach PlayStation 3 oraz Xbox 360. Silnik obsługuje zaawansowane technologie takie jak: High dynamic range rendering, Per-pixel lighting, a także dynamiczne cienie. W 2009 roku na Game Developers Conference zapowiedziano wydanie poprawek do silnika, które zawierały obsługę wysokiej jakości efektów świetlnych, symulacje zniszczeń obiektów oraz symulację tłumu[9]. Silnik jest również wykorzystywany do projektowania obiektów, tworzenia symulatorów jazdy oraz filmów. Licencje na wykorzystywanie silnika zakupiło m.in.: Atari, Activision, Capcom, Disney, Electronic Arts, Konami, THQ, Sega, Sony, Ubisoft i wiele innych przedsiębiorstw.

Unreal Engine 4
W 2005 roku wiceprezes Epic Games Mark Rein przyznał, że prace nad Unreal Engine 4 trwają od 2003 roku[10]. Na konferencji DICE Summit w 2010 roku powiedział też, że silnik nie jest w stanie pracować na obecnej generacji konsol do gier i komputerów oraz że prawdopodobnie będzie wykorzystany w konsolach następnej generacji. Czwarta wersja została wydana 19 marca 2014 roku[11]. Pierwszą grą opartą na tym silniku była Daylight. Miesiąc po premierze wyszła pierwsza aktualizacja, która przynosi wsparcie dla PlayStation 4[1][2], Xbox One[1][2] oraz Linuksa[1][2]. Od 2 marca 2015 silnik wraz z przyszłymi aktualizacjami stał się darmowy dla wszystkich twórców, którzy chcieliby tworzyć na nim gry. W przypadku produkcji komercyjnych, które zarobiły ponad trzy tysiące dolarów, twórcy zobowiązani są do opłacania tantiem w wysokości pięciu procent zysków[12].
