Samsung Group (zapis stylizowany: SΛMSUNG; kor. 삼성 Samseong – trzy gwiazdy) – jedna z największych południowokoreańskich grup biznesowych (czeboli) zrzeszających firmy produkcyjne i usługowe działające w wielu branżach, oraz instytucje finansowe. Założona w 1938 roku przez Lee Byung-chula jako firma eksportowa, wkrótce rozszerzyła swą działalność także na inne dziedziny. W ciągu trzech następnych dekad grupa rozszerzyła swoją działalność w różnych dziedzinach, w tym o przetwórstwo rolno-spożywcze, tekstylia, ubezpieczenia, papiery wartościowe i sprzedaż detaliczną. Samsung weszła w przemysł elektroniczny w latach 60. XX wieku, w przemysł budowlany i stoczniowy w połowie lat 70. XX wieku. Po śmierci Lee w 1987 roku, Samsung został podzielony na cztery grupy biznesowe – Grupę Samsung, Shinsegae, CJ Group oraz Hansol.

Grupa Samsung, będąca dawniej konglomeratem (czebolem), zatrudnia obecnie na całym świecie ponad 400 tysięcy pracowników w przemyśle samochodowym, elektronicznym, chemicznym, lotniczym, stoczniowym, w handlu, hotelarstwie, parkach rozrywki, przy projektowaniu i budowie wysokościowców oraz w przemyśle tekstylnym i spożywczym. Po azjatyckim kryzysie finansowym, oddziały firmy Samsung, zajmujące się poszczególnymi sektorami rynku, są osobnymi firmami, podlegającymi Grupie Samsung. Działalność firmy w Korei jest zlokalizowana głównie w mieście Suwŏn, zwanym potocznie miastem Samsunga.

Firma Samsung Electronics, największy członek Grupy Samsung, jest jedną z największych firm elektronicznych na świecie. Została założona w 1969 roku w mieście Taegu i obecnie zatrudnia ponad 208 tysięcy pracowników w 58 krajach. Obrót firmy w 2003 roku osiągnął 101,7 miliarda dolarów[1]. Samsung Electronics znajduje się na liście 10 najlepszych marek świata.
